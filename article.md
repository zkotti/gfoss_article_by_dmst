# Συνεισφορά Φοιτητών του ΟΠΑ σε Έργα Λογισμικού Ανοιχτού Κώδικα

###### *Ένα άρθρο από τους φοιτητές του Τμήματος Διοικητικής Επιστήμης και Τεχνολογίας (ΔΕΤ) του Οικονομικού Πανεπιστημίου Αθηνών (ΟΠΑ) για την ομότιτλη εργασία που υλοποίησαν στα πλαίσια του μαθήματος 'Τεχνολογία Λογισμικού στην Πράξη' υπό την επίβλεψη του καθηγητή κύριου Διομήδη Σπινέλλη*

Η εργασία που κληθήκαμε να κάνουμε αφορούσε την επιλογή ενός έργου ανοιχτού λογισμικού από το Github και τη συνεισφορά σε αυτό. Συγκεκριμένα κάθε φοιτητής έπρεπε να συνεισφέρει το λιγότερο εκατό γραμμές κώδικα που συμβάλει σε κάποια σημαντική βελτίωση του έργου. Μπορούσαμε να επιλέξουμε έργο ανάλογα με τα ενδιαφέροντά μας και χωρίς περιορισμό σε ότι αφορά τη γλώσσα προγραμματισμού και το εύρος των τεχνολογιών. 
Σκοπός ήταν να εξοικειωθούμε με τις πραγματικές συνθήκες ανάπτυξης λογισμικού ανοιχτού κώδικα καθώς και να μας δοθεί η ευκαιρία να ασχοληθούμε με όποια τεχνολογία μας ενδιέφερε.

### Ενότητα 1

Πιο συγκεκριμένα για τους σκοπούς της εργασίας έπρεπε να μελετήσουμε τον κώδικα, την δομή και τα issues ενός έργου και να βρούμε ένα ήδη υπάρχον issue ή να δημιουργήσουμε ένα καινούργιο που θεωρούμε ότι λύνει κάποιο πρόβλημα στο λογισμικό που θα συνεισφέρουμε.
Ο καθηγητής και οι βοηθοί μάς καθοδήγησαν καθ' όλη την διάρκεια της επιλογής με παρουσιάσεις και υποδείξεις, προκειμένου να αποφύγουμε έργα που θα ήταν πολύ περίπλοκα ή πολύ απλά, είτε έργα που δεν είναι πλέον ενεργά ή δεν λειτουργούν με σωστές διεργασίες.
Παρά τη βοήθεια, η πλειοψηφία των φοιτητών ήταν άπειρη σε πραγματικές συνθήκες εργασίας οπότε δεν ήξερε τι να περιμένει και φοβόταν ότι πιθανόν δεν θα μπορούσε να ανταπεξέλθει μιας και η συμβολή σε έργο ανοιχτού λογισμικού φάνταζε πολύ δύσκολη.

### Ενότητα 2

Ξεκινώντας, λοιπόν, να εργαζόμαστε για τη συνεισφορά στο έργο που ο καθένας μας είχε επιλέξει, έπρεπε να καταφέρουμε να τρέξουμε το υπάρχον έργο, πράγμα αρκετά δυσκολότερο από όσο φανταζόμασταν. Κάθε έργο χρησιμοποιεί διαφορετικές τεχνολογίες, με τις οποίες οι περισσότεροι δεν είχαμε δουλέψει ξανά στο παρελθόν. Αυτό δυσκόλεψε τη δουλειά μας και μας καθυστέρησε αρκετά. Για να ξεπεράσουμε αυτού του είδους τα προβλήματα καταφύγαμε αρχικά στο διαδίκτυο και όσοι από εμάς εξακολουθούσαμε να βρίσκουμε εμπόδια στραφήκαμε στους βοηθούς του μαθήματος, κύριο Αντώνη Γκορτζή και κύριο Tushar Sharma, των οποίων η βοήθεια αποδείχθηκε πολύτιμη.

Αφού λοιπόν καταφέραμε να δούμε τις εφαρμογές να τρέχουν, έπρεπε να αποφασίσουμε τον τρόπο με τον οποίο θα συνεισφέραμε στο εν λόγω έργο. Οι επιλογές ήταν πολλές. Μπορούσαμε να διαλέξουμε την επιδιόρθωση κάποιων από τα ήδη εντοπισμένα προβλήματα. Μπορούσαμε να αναφέρουμε εμείς κάποιο πρόβλημα που εντοπίσαμε και στη συνέχεια να το διορθώσουμε. Μπορούσαμε ακόμη και να προτείνουμε και αναπτύξουμε κάποια επιπλέον λειτουργικότητα ή κάποιο χαρακτηριστικό που θα διεύρυνε την εφαρμογή.

Έπειτα από όλη αυτήν την προεργασία, είμαστε έτοιμοι να ξεκινήσουμε τη συγγραφή κώδικα. Αυτό απαιτεί την κατανόηση της δομής της εφαρμογής και των συμβάσεων που έχουν γίνει μεταξύ των μελλών της ομάδας ανάπτυξης του έργου, πράγμα που αποδείχθηκε πολύ σημαντικό σημείο της διαδικασίας, καθώς πολλοί από εμάς στην πορεία αντιμετωπίσαμε τέτοιου είδους προβλήματα. Επιπλέον, έπρεπε να εξοικειωθούμε με τη γλώσσα και το περιβάλλον, όπου θα δουλεύαμε. Στη συνέχεια γίνεται εκτενέστερη αναφορά στις διαφορετικές γλώσσες και τεχνολογίες που χρησιμοποιήθηκαν.


