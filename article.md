# Συνεισφορά Φοιτητών του ΟΠΑ σε Έργα Λογισμικού Ανοιχτού Κώδικα

###### *Ένα άρθρο από τους φοιτητές του Τμήματος Διοικητικής Επιστήμης και Τεχνολογίας (ΔΕΤ) του Οικονομικού Πανεπιστημίου Αθηνών (ΟΠΑ) για την ομότιτλη εργασία που υλοποίησαν στα πλαίσια του μαθήματος 'Τεχνολογία Λογισμικού στην Πράξη' υπό την επίβλεψη του καθηγητή κύριου Διομήδη Σπινέλλη*

### Εισαγωγή 
Το τμήμα Διοικητικής Επιστήμης και Τεχνολογίας του Οικονομικού Πανεπιστημίου Αθηνών επιχειρεί να γεφυρώσει το χάσμα ανάμεσα στη Διοίκηση Επιχειρήσεων και την Πληροφορική. Ως φοιτητές του έχουμε παρακολουθήσει ισόποσα μαθήματα Διοίκησης και Τεχνολογιών, ενώ στο έκτο εξάμηνο επιλέγουμε κατεύθυνση ανάλογα με τα ενδιαφέροντά μας. Το μάθημα 'Τεχνολογία Λογισμικού στην Πράξη' ανήκει στην κατεύθυνση 'Τεχνολογίες Λογισμικού και Ανάλυσης Δεδομένων' και διδάσκεται στο 6ο εξάμηνο σπουδών του τμήματος. Στα πλαίσια αυτού κληθήκαμε να κάνουμε την εργασία στην οποία αναφέρεται το παρόν άρθρο.

Η εργασία αυτή αφορούσε την επιλογή ενός έργου ανοιχτού λογισμικού από το [GitHub](https://github.com/) και τη συνεισφορά σε αυτό. Συγκεκριμένα κάθε φοιτητής έπρεπε να συνεισφέρει το λιγότερο εκατό γραμμές κώδικα, που να πετυχαίνουν κάποια σημαντική βελτίωση ή επιδιόρθωση προβλημάτων του έργου. Είχαμε τη δυνατότητα να επιλέξουμε αποθετήριο ανάλογα με τα ενδιαφέροντά μας και χωρίς περιορισμούς αναφορικά με τη γλώσσα προγραμματισμού και το εύρος των τεχνολογιών. Μάλιστα, προτραπήκαμε να πειραματιστούμε με νέες γλώσσες και εργαλεία που δε γνωρίζαμε μέχρι στιγμής. Απώτερος σκοπός της συνεισφοράς αυτής ήταν η εξοικείωση με τις πραγματικές συνθήκες ανάπτυξης λογισμικού ανοιχτού κώδικα, καθώς και η εντρύφηση σε κάποια τεχνολογία που μας ενδιέφερε. Παράλληλα μας δόθηκε η ευκαιρία να συνεργαστούμε και να αποτελέσουμε μέρος ομάδων ανάπτυξης πέρα των ελληνικών συνόρων, στα πλαίσια αυστηρά καθορισμένων κανόνων και αρχών.

### Ενότητα 1

Προκειμένου να υλοποιήσουμε την εργασία, πρώτο μας μέλημα ήταν η μελέτη του κώδικα, της δομής και των προβλημάτων του έργου που διαλέξαμε. Στη συνέχεια μπορούσαμε είτε να εργαστούμε πάνω σε ένα ήδη υπάρχον ζήτημα, είτε να δημιουργήσουμε ένα καινούριο που θεωρούσαμε ότι θα μπορούσε να προσθέσει αξία στο συγκεκριμένο λογισμικό.
Τόσο ο καθηγητής όσο και οι βοηθοί μάς καθοδήγησαν καθ' όλη τη διάρκεια της επιλογής αποθετηρίου με παρουσιάσεις και συμβουλές, προκειμένου να αποφύγουμε έργα υπερβολικά περίπλοκα ή απλά, έργα πλέον ανενεργά ή που δε λειτουργούν με σωστές διεργασίες.
Παρά τη βοήθεια, η πλειοψηφία των φοιτητών ήμαστε άπειροι σε πραγματικές συνθήκες ανάπτυξης λογισμικού. Ως εκ τούτου, δε γνωρίζαμε τι να περιμένουμε και φοβόμαστε την πιθανότητα να μην καταφέρουμε τελικά να ανταπεξέλθουμε των προσδοκιών των υπευθύνων. Η συμβολή σε ένα τέτοιο λογισμικό φάνταζε πολύ δύσκολη.

### Ενότητα 2: Διαδικασία συνεισφοράς

Ξεκινώντας, λοιπόν, την προετοιμασία της συνεισφοράς στο έργο που ο καθένας μας είχε επιλέξει, έπρεπε πρωτίστως να καταφέρουμε να εκτελέσουμε το λογισμικό, κάτι που αποδείχθηκε αρκετά δυσκολότερο από ό,τι αναμέναμε. Κάθε λογισμικό χρησιμοποιεί διαφορετικές τεχνολογίες, με τις οποίες οι περισσότεροι δεν είχαμε δουλέψει ξανά στο παρελθόν. Αυτό δυσκόλεψε τη δουλειά μας και μας καθυστέρησε αρκετά. Για να ξεπεράσουμε αυτού του είδους τα προβλήματα, καταφύγαμε αρχικά στο διαδίκτυο και στο ανεκτίμητο [Stack Overflow](https://stackoverflow.com/). Ωστόσο, όσοι εξακολουθούσαμε να συναντάμε εμπόδια στραφήκαμε στους βοηθούς του μαθήματος, κύριο Αντώνιο Γκορτζή και κύριο Tushar Sharma, των οποίων η βοήθεια υπήρξε πολύτιμη.

Έχοντας επιτέλους καταφέρει να εκτελέσουμε τις εφαρμογές, έπρεπε έπειτα να αποφασίσουμε τον τρόπο με τον οποίο θα συνεισφέρουμε στο εν λόγω έργο. Οι επιλογές ήταν πολλές. Από τη μία μπορούσαμε να διαλέξουμε την επιδιόρθωση κάποιων ήδη αναγνωρισμένων προβλημάτων. Από την άλλη, μπορούσαμε να αναφέρουμε εμείς κάποιο πρόβλημα που είχαμε εντοπίσει και στη συνέχεια να το επιλύσουμε. Μπορούσαμε ακόμη και να προτείνουμε την ανάπτυξη κάποιας επιπλέον λειτουργικότητας ή χαρακτηριστικού που θα διεύρυνε την εφαρμογή και να την πραγματοποιήσουμε.

Έπειτα από όλη αυτήν την προεργασία είμαστε πλέον έτοιμοι να ξεκινήσουμε τη συγγραφή κώδικα η οποία συνδέεται με την τεχνολογία, τον έλεγχο και την κατάλληλη μορφοποίησή του. Αυτό φυσικά απαιτεί την κατανόηση της δομής του προγράμματος και των συμβάσεων που έχουν καθιερωθεί μεταξύ των μελών της ομάδας ανάπτυξης. Οι συμβάσεις αυτές αποδείχθηκαν αργότερα πολύ σημαντικό μέρος της διαδικασίας, καθώς πολλοί από εμάς στην πορεία αντιμετωπίσαμε ανάλογα προβλήματα. Επιπλέον, έπρεπε να εξοικειωθούμε με τη γλώσσα και το περιβάλλον στα οποία θα δουλεύαμε. Γίνεται εκτενέστερη αναφορά των διαφορετικών γλωσσών και τεχνολογιών που χρησιμοποιήθηκαν παρακάτω.

Έχοντας λοιπόν γράψει, ελέγξει, δοκιμάσει και μορφοποιήσει τον κώδικα μας, είμαστε έτοιμοι να δημιουργήσουμε το πρώτο μας Pull Request (PR). Ο ενθουσιασμός είναι μεγάλος καθώς καταφέραμε έπειτα από πολύ προσπάθεια και κόπο να φτάσουμε σε ένα επιθυμητό αποτέλεσμα το οποίο μπορούμε με περηφάνια να μοιραστούμε με τους υπόλοιπους προγραμματιστές. Παράλληλα με τον ενθουσιασμό, επικρατεί βέβαια και άγχος καθώς ο κώδικας μας θα κριθεί και αξιολογηθεί από την ομάδα ανάπτυξης λογισμικού, με την ελπίδα να δούμε το μήνυμα "Merged", το οποίο σημαίνει ότι ο κώδικας μας έγινε αποδεκτός και ενσωματώθηκε στο λογισμικό. Κάποια PR γίνανε απευθείας αποδεκτά, κάποια άλλα δέχτηκαν σχόλια, παρατηρήσεις και διορθώσεις προτού εγκριθούν και κάποια άλλα απορρίφτηκαν ή δεν εξετάστηκαν από την ομάδα. Όπως και να έχει, για εμάς αποτελεί επιτυχία το γεγονός ότι όλοι καταφέραμε να κάνουμε Pull Request είτε αυτό έγινε αποδεκτό είτε όχι!

Παράλληλα με την διαδικασία συνεισφοράς, ακολούθησαν ενδιάμεσες παρουσιάσεις που έγιναν στα πλαίσια του μαθήματος, οι οποίες είχαν ως σκοπό να μας καθοδηγήσουν και βοηθήσουν στην οργάνωση της διαδικασίας και του χρόνου μας, καθώς και να πληροφορήσουν τον καθηγητή σχετικά με την πρόοδο μας, αλλά και τους υπόλοιπους φοιτητές αφού αποτελούσε για εμάς επίτευγμα το οποίο θέλαμε να μοιραστούμε με όλους.

### Ενότητα 4: Επικοινωνία με την ομάδα ανάπτυξης Λογισμικού

Η αποτελεσματική επικοινωνία με την ομάδα ανάπτυξης ήταν σημαντικός παράγοντας για την επιτυχία της συνεισφοράς μας στο έργο. Η επικοινωνία γινόταν κυρίως είτε μέσω issues στο Github είτε μέσω Gitter είτε μέσω προσωπικού email. Οι περισσότεροι από εμάς δημιουργούσαμε ή σχολιάζαμε ήδη υπάρχοντα issues ώστε να ρωτήσουμε περισσότερες λεπτομέρειες για το κομμάτι που επιθυμούσαμε να δουλέψουμε. Ακόμη, πολλοί συμμετείχαμε σε συζητήσεις στο Gitter όπου μπορούσαμε να κάνουμε ερωτήσεις στην ομάδα ή να προτείνουμε βελτιώσεις για το έργο. Επίσης, η επικοινωνία επιτυγχανόταν και μέσω των "Pull Request", καθώς η ομάδα προτείνε μέσω σχολίων αλλαγές στον κώδικα που είχαμε ήδη υποβάλλει. Δεν ήταν όμως και λίγοι οι φοιτητές που επέλεξαν να επικοινωνήσουν μέσω email με την ομάδα. Σκοπός της επικοινωνίας ήταν αφενός να αντλήσουμε περαιτέρω πληροφορίες για τη δομή, τη διαδικασία ανάπτυξης και τον τρόπο συνεργασίας της ομάδας, και αφετέρου να προτείνουμε αλλαγές, να αναλάβουμε την επίλυση κάποιου προβλήματος και να πάρουμε feedback. 

Στην πλειοψηφία των περιπτώσεων, η συνεργασία με τις ομάδες υλοποίησης ήταν αγαστή. Οι υπεύθυνοι του εκάστοτε έργου απαντούσαν γρήγορα και με ευγένεια σε τυχόν απορίες, ήταν πρόθυμοι να μας συμβουλεύσουν και να ακούσουν νέες προτάσεις, καθώς και υπήρξαν πλήρως κατατοπιστικοί στις διορθώσεις που έπρεπε να γίνουν ώστε να ενσωματωθεί ο κώδικας μας στο έργο.

Παρόλα αυτά δεν έλειψαν και τα προβλήματα. Σε κάποιες ομάδες ανάπτυξης υπήρχαν διαφωνίες σχετικά με τις προτεινόμενες αλλαγές πράγμα που δημιουργούσε σύγχυση. Μερικές φορές ήταν αρνητικοί σε καινούριες προτάσεις, γεγονός που οδηγήσε συνεισφέροντες σε έρευνα αγοράς ώστε να γίνει αποδεκτή μια πρόταση. Όμως, βασικότερο πρόβλημα για άλλους αποτέλεσε η έλλειψη ανταπόκρισης, και προκειμένου να αντιμετωπιστεί επέλεξαν την επικοινωνία μέσω e-mail αν ήταν δυνατό.

### Ενότητα 5: Σημασία Εργασίας

Το πόσο σημαντική ήταν η εργασία η οποία κληθήκαμε να εκτελέσουμε, διαφέρει σε ένα βαθμό από άτομο σε άτομο, ανάλογα με το ενδιαφέρον μελλοντικής επαγγελματικής απασχόλησης στον τομέα αυτό, ωστόσο, αυτό για το οποίο είμαστε όλοι σίγουροι είναι ότι κερδίσαμε πολλά σημαντικά εφόδια για την μετέπειτα πορεία μας. Ενδεικτικά, προσκομίσαμε νέες γνώσεις στους παρακάτω τομείς:

* Ανάγνωση Κώδικα
* Κατανόηση Γλώσσας - Τεχνολογίας
* Συγγραφή Κώδικα
* Έλεγχος - Δοκιμή Κώδικα
* Μορφοποίηση Κώδικα
* Επικοινωνία
* Διαχείριση Περιορισμένου Χρόνου - Πίεσης

Συνοπτικά, καταφέραμε να προγραμματίσουμε σε γλώσσες όπως Kotlin, C#, Java, JavaScript, PHP και Python. Καταφέραμε να αναπτύξουμε κώδικα σε πλατφόρμες και πλαίσια όπως Android, Qt, Linux και npm, πραγματοποιήσαμε τους κατάλληλους ελέγχους του κώδικά μας με βιβλιοθήκες όπως pytest, JUnit, Unit.js, PHPUnit και Scrutinizer, και χρησιμοποίησαμε τεχνολογίες, διεπαφές και εργαλεία όπως MongoDB, Travis CI, Gulp, Drag ’n Drop, JSON, SVG, CSS, VirtualEnv, Svelte, Google Docs API. Τέλος, πολλών από εμάς ο κώδικας είτε ήδη υιοθετήθηκε από τα έργα, είτε ήδη τρέχει παραγωγικά, ενώ, ένας από εμάς προσκλήθηκε και έγινε επίσημα μέλος της ομάδας ανάπτυξης.



